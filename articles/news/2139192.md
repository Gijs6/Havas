---
title: Man (76) veroorzaakt brand in Duitse trein omdat hij koffie zet op gasstel
description: In Duitsland heeft een 76-jarige man brand veroorzaakt in een trein omdat hij koffie wilde zetten met een meegebracht gasstelletje
datetime: 2025-03-16T11:12:03Z
---

In Duitsland heeft een 76-jarige man brand veroorzaakt in een trein omdat hij koffie wilde zetten met een meegebracht gasstelletje. Zijn medepassagiers wisten erger te voorkomen door aan de noodrem te trekken en het vuur te blussen.

De man zat gistermiddag in de trein van Hamburg naar Kiel, in het noorden van Duitsland. Onderweg pakte hij er een gasfornuis bij en zette dit op zijn koffer.

Het gasstel vatte vervolgens vlam en er ontstond veel rook in de trein, waarop medereizigers de politie alarmeerden. De passagiers trokken aan de noodrem en een van hen wist het vuur met een brandblusser uit te krijgen.

## Rechtszaak

De trein reed door naar Neum√ºnster. Daar stonden agenten op het perron de trein op te wachten.

De man hield brandwonden aan zijn actie over. Hij werd daarom met een ambulance naar het ziekenhuis gebracht.

Zijn koffer raakte zwaar beschadigd, net als de treinstoel waar hij had gezeten. De man hangt daarom ook nog een rechtszaak boven het hoofd voor het veroorzaken van de schade en brandstichting door nalatigheid.
