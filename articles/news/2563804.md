---
title: Dakloze man in Californië wint jackpot van miljoen met kraslot
description: De kans om met een lot een prijs van 1 miljoen dollar te winnen is één op 2.047.423, meldt de California Lottery
datetime: 2025-04-16T08:12:03Z
---

Een dakloze man in Californië heeft 1 miljoen dollar gewonnen met een kraslot. Hij kocht het lot bij een slijterij waar hij vaste klant is.

De winnaar, wiens naam niet openbaar is gemaakt, kocht het kraslot bij Sandy's Deli-Liquor in San Luis Obispo, dat ongeveer 250 kilometer ten noordwesten van Los Angeles ligt.

"Hij kwam naar de winkel, kraste en zei: 'O mijn god, is dat echt?'", zegt winkelmanager Wilson Samaan aan lokale zender KSBY. "Ik zei: 'Man, je hebt de jackpot gewonnen." De man dacht aanvankelijk dat hij 100.000 dollar had gewonnen, maar Samaan vertelde hem dat het 1 miljoen was.

De winkelmanager bracht de man vervolgens zelf naar de plaats Fresno, zodat hij het lot persoonlijk kon inleveren in plaats van het op te sturen, wat hij aanvankelijk wilde doen. "Ik zei tegen hem: 'Dat is een lot van een miljoen dollar, ik breng je wel'".

## Eén op 2 miljoen

In een video die door een lokale ondernemer werd gepost, is de man te zien met zijn winnende kraslot. Daar zegt hij niet te kunnen wachten om niet meer op straat te hoeven leven.

Hij won de prijs met een zogenoemd Triple Red 777-kraslot. De kans om met een lot een prijs van 1 miljoen dollar te winnen is één op 2.047.423, meldt de California Lottery. De man heeft volgens KSBY al een plan voor wat hij met het geld gaat doen: een aanbetaling doen voor een huis, een auto kopen en de rest van het geld investeren en op een spaarrekening zetten.
