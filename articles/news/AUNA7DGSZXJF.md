---
title: "Google betaalt nieuwsorganisaties voor fragmenten van nieuwsberichten"
description: "Google gaat elf Nederlandse nieuwsorganisaties betalen voor het weergeven van enkele regels uit nieuwsberichten"
datetime: "2025-04-18T13:43:00.286Z"
tags:
  - "technologie"
authors:
  - "NOS Nieuws"
---

Google gaat elf Nederlandse nieuwsorganisaties betalen voor het weergeven van enkele regels uit nieuwsberichten. Het gaat om zogenoemde snippets en extended news previews van nieuwsartikelen die te zien zijn in de zoekresultaten van Google. Het is onduidelijk hoeveel Google de nieuwsorganisaties betaalt.

Google geeft hiermee gehoor aan een Europese richtlijn over auteursrecht, die in 2021 inging. Eerder sloot het techbedrijf al overeenkomsten met ruim 4000 nieuwsorganisaties in twintig EU-landen.

Bij deze nieuwe deal zijn onder meer aangesloten: DPG Media, Mediahuis Nederland, de NPO, RTL, FD Mediagroep en De Groene Amsterdammer. Onder DPG Media vallen onder andere titels als het AD, de Volkskrant en NU.nl, onder Mediahuis Nederland vallen onder meer De Telegraaf en een aantal regiotitels, en bij FD Mediagroep horen onder meer Het Financieele Dagblad en BNR Nieuwsradio.

Bij de onderhandelingen werden de nieuwsorganisaties vertegenwoordigd door Stichting Organisatie voor Persuitgeversrecht (OPR). De gesprekken met Google duurden ruim een jaar.

## Betaalmuur

Vorige maand ging Google in Nederland al een samenwerking aan waardoor artikelen die normaal achter een betaalmuur staan ook beschikbaar zijn via het platform Nieuws Showcase. Google betaalt nieuwsorganisaties hiervoor. De nieuwe overeenkomst staat hier los van, zegt OPR-directeur Pim Stouten.
