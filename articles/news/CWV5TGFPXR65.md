---
title: "Nu al publiekstrekker, maar outletcentrum Roermond wil meer"
description: "Het outletcentrum in Midden-Limburg is met jaarlijks ruim acht miljoen bezoekers een van de grootste publiekstrekkers van het land"
datetime: "2025-04-18T13:25:37.957Z"
tags:
  - "binnenland"
  - "economie"
authors:
  - "NOS Nieuws"
---

"Bij aankomst valt meteen de sfeervolle en moderne uitstraling van het outletdorp op", schrijft een bezoeker in een online review over de Designer Outlet in Roermond. "De brede winkelstraten, kleurrijke gevels en gezellige pleinen zorgen ervoor dat het niet voelt als een standaard winkelcentrum, maar als een stijlvolle shoppingervaring." En dan ook nog eens kortingen op diverse merken die "kunnen oplopen tot wel 70 procent".

Het is niet de enige enthousiaste recensent. Het outletcentrum in Midden-Limburg is met jaarlijks ruim acht miljoen bezoekers - van wie 60 procent uit Duitsland - een van de grootste publiekstrekkers van het land. Ter vergelijking: de grootste betaalde attractie van Nederland is de Efteling met ruim 5,5 miljoen bezoekers op jaarbasis.

## Koopjes

Retaildeskundige Paul Moers begrijpt de aantrekkingskracht van het in 2001 geopende winkelcentrum wel: "Je kan er prima parkeren, het ziet er gezellig uit en er zijn heel leuke winkels."

Outletcentra als in Roermond sluiten volgens Moers bovendien goed aan bij de Nederlandse volksaard. Er worden modeproducten verkocht uit oudere collecties of overschotten, vaak met hoge kortingen op de originele verkoopprijs. "We zijn echte calvinisten, gek op koopjes. En nu alles duurder wordt, zijn we helemaal op zoek naar scherpe prijzen."

"Je kan online ook alles vinden", zegt Moers, "maar voor mijn dochters is het een fantastisch uitje. Je kan de kleren voelen, passen en ook nog samen iets eten. Ik zie in Roermond ook nooit iemand alleen lopen, het zijn bijna allemaal vriendinnengroepen of gezinnen."

Het bedrijf achter het outletcentrum, McArthurGlen, ziet op de "langere termijn" (vanaf 2035) ruimte voor nog meer bezoekers. De uitbreidingsplannen liggen nu bij het Roermondse gemeentebestuur: 3500 vierkante meter winkeloppervlak en 1500 vierkante meter horeca erbij, oftewel een groei van zo'n 12 procent.

Bij ondernemers in de binnenstad roepen de plannen veel vragen op, zegt Stef Strous, voorzitter van de Stichting BIZ Binnenstad Roermond. Bijvoorbeeld de vraag waar de grens van het aantal bezoekers ligt. "Tien miljoen mensen, twaalf miljoen? De meeste mensen komen met de auto, dat betekent nogal wat voor de omgeving."

Nu al lopen de wegen naar het outletcentrum geregeld vol, vooral op dagen waarop mensen in Duitsland vrij zijn.

In Nederland zijn meerdere outletcentra: behalve in Roermond ook in Lelystad, Halfweg en Roosendaal. Ook staat er al geruime tijd een op de planning in Zevenaar. Ook net over de grens in Maasmechelen (België) en Ochtrup (Duitsland) zijn outletcentra.

Retaildeskundige Moers: "Als je kijkt naar de kaart van Nederland, is er in het noordoosten nog wel ruimte, maar daar wonen natuurlijk relatief weinig mensen en zit ook niet het grote geld. Ik denk dat de markt inmiddels wel verzadigd is."

Ook deze Goede Vrijdag komen er veel Duitsers naar Roermond, omdat de winkels op Karfreitag in Duitsland gesloten zijn. En dat in een weekend waarin ook de Amstel Gold Race wordt verreden in Limburg.

In Roermond gaan de zorgen van ondernemers verder dan de verkeersdrukte, bijvoorbeeld over de ambitie van eigenaar McArthurGlen om uit te breiden naar andere producten dan kleding, zoals (luxe) chocolade, verzorgingsproducten en (computer)spellen. "Tegelijkertijd zorgt het outletcentrum ook voor veel directe en indirecte werkgelegenheid, in een economisch kwetsbare regio", werpt Strous tegen.

Uit onderzoeken blijkt dat tussen de 10 en 20 procent van de bezoekers van de Designer Outlet ook nog naar het centrum van Roermond komt. Niet alleen de horeca profiteert daar volgens ondernemer Strous van, ook kledingwinkels met nieuwe collecties van dure merken.

De ligging zo dicht tegen de binnenstad aan maakt het outletcentrum in Roermond uniek, zegt een woordvoerder van McArthurGlen. "Wij hebben 24 outletcentra, in Groot-Brittannië, het vasteland van Europa en eentje in Canada. Die liggen eigenlijk allemaal langs de snelweg, behalve die in Roermond."

Natuurlijk hoort McArthurGlen ook de kritische geluiden van ondernemers in de binnenstad van Roermond. "Maar er zijn er ook heel veel die van onze aanwezigheid profiteren, denk aan hotels, restaurants, schoonmakers, mensen die werken in het vervoer. Ik denk echt dat er inmiddels sprake is van kruisbestuiving."

Retaildeskundige Moers neemt dat met een korreltje zout. "Je komt er volgevreten van terug. Mensen gaan echt niet nog naar de binnenstad van Roermond als ze in de Designer Outlet zijn geweest. Er komt een ander publiek op af, het is echt een toeristisch uitje voor mensen die anders nooit naar Roermond zouden komen."
