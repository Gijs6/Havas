---
title: "Gemeente Vlaardingen loog tegen NOS: naamsverandering café was 1 aprilgrap"
description: "Het verhaal van de gemeente Vlaardingen dat Café Mes de naam moet veranderen vanwege het gemeentelijke anti-wapenbeleid, blijkt toch niet te kloppen"
datetime: "2025-04-18T13:42:10.460Z"
tags:
  - "binnenland"
  - "regionaal"
  - "politiek"
authors:
  - "NOS Nieuws"
---

Het verhaal van de gemeente Vlaardingen dat Café Mes de naam moet veranderen vanwege het gemeentelijke anti-wapenbeleid, blijkt toch niet te kloppen. Een gemeentewoordvoerder zegt nu tegen de NOS dat het een 1 aprilgrap was. En dat terwijl de gemeente zaterdag nog ontkennend antwoordde toen de NOS expliciet vroeg of het om een grap ging.

De eigenaar van Café Mes plaatste afgelopen weekend een brief van de gemeente op sociale media met daarin het verzoek om de cafénaam te veranderen. In de brief schreef de gemeente alle verwijzingen naar wapens uit het Vlaardingse straatbeeld te willen weren "naar aanleiding van het toenemende aantal incidenten met wapens".

De NOS nam contact op met de gemeente om te verifiëren of het om een echte brief ging. Een woordvoerder bevestigde dat de brief echt was en geen grap.

Café Mes en burgemeester Bert Wijbenga zaten in het complot. De burgemeester stuurde via Whatsapp aan de NOS-redacteur: "As maandag is er overleg met de eigenaar van "MES" en bespreek ik de zaak ook met de ambtenaren. Met vrgrt Bert Wijbenga."

Maar nu schrijft de gemeente in een verklaring dat het "uiteraard niet waar" is dat het café de naam moet veranderen. De burgemeester betuigt spijt: "Deze actie heeft tot veel verontwaardiging geleid, het spijt de burgemeester van Vlaardingen dat we mensen op het verkeerde been hebben gezet."

## Aandacht voor anti-wapencampagne

Tegelijkertijd zegt de gemeente dat alles "met de beste bedoelingen is gedaan". "Het is geen grap, maar een actie. We wilden op 1 april een persconferentie houden bij het café, als boost voor een lopende anti-wapencampagne." Ook burgemeester Wijbenga zegt: "De 1 apriltraditie is een uitgelezen moment om hier aandacht voor te vragen."

Wapengeweld onder jongeren is een probleem in de gemeente Vlaardingen. Vorige maand overleed een een 13-jarige jongen uit Schiedam nadat hij was neergestoken door een leeftijdsgenootje. De twee jongens zaten op dezelfde school in Vlaardingen.

Het Algemeen Dagblad, dat ook berichtte over de kwestie, gaat een klacht indienen, zegt hoofdredacteur Paul van den Bosch van AD Regio. "Humor is belangrijk in deze wereld, maar van een serieuze en betrouwbare overheid mag je verwachten dat zij zich onthoudt van zulke grappen", zegt Van den Bosch. "Zeker als het gaat om zo'n belangrijk en zorgwekkend onderwerp. Ik ben erg benieuwd of de nabestaanden van mes-incidenten dit erg kunnen waarderen."

De ouders van de 13-jarige jongen die vorige maand overleed, zijn ontsteld door de actie van de gemeente. "Het doet ons pijn en verdriet", zeggen zij bij het AD. "We vinden dat het niet kan en hebben onze advocaat ervan in kennis gesteld om eventueel stappen te ondernemen. Wat denkt de gemeente Vlaardingen met zo'n grap te bereiken? Laat ze daar serieus nadenken over hoe het messengeweld bij jongeren aangepakt kan worden. Want het is echt een groot probleem."

Ook het AD vroeg afgelopen weekend meerdere keren of er sprake was van een 1 aprilgrap, zegt Van den Bosch. "We kunnen in elk geval constateren dat de gemeente Vlaardingen, ook de burgemeester, bedreven is in ons glashard voorliegen. Dat is onacceptabel. Voor media is het cruciaal om betrouwbaar te zijn en dat wordt nu ook aangetast", zegt Van den Bosch.

De gemeentewoordvoerder zegt dat "het iedereen vrij staat" een klacht in te dienen. "Als we hem binnen hebben, gaan we ermee aan de slag."

## 'Desinformatie verspreiden'

Thomas Bruning, algemeen secretaris van de Nederlandse Vereniging van Journalisten (NVJ), spreekt in het AD van een "schadelijke grap". "Zeker in deze tijd waarin er veel desinformatie en misinformatie verspreid wordt, zou je de rol van de journalistiek moeten koesteren en niet misbruiken. Journalisten proberen hun werk te doen en als je dan op het moment dat je iets dubbelcheckt te maken krijgt met liegende ambtenaren omwille van een 'leuk' grapje, dan gaat dat aan het hele doel van 1 april voorbij."

Minister Bruins van Cultuur zegt tegen het AD dat hij de gang van zaken zorgelijk vindt. "Je moet dit als overheid niet doen. Er is al veel desinformatie. Als je dat op deze wijze als overheid ook nog eens verspreidt, dan loopt er echt iets uit de hand."

Premier Schoof sluit zich daarbij aan: "Als overheid heb je een vertrouwensrelatie met je burgers, dus het lijkt me onverstandig om te liegen."
