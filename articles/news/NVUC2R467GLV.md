---
title: "Sultan van Oman op bezoek in Nederland, Dam in Amsterdam tijdelijk afgesloten"
description: "Koning Willem-Alexander en koningin Máxima hebben in Amsterdam sultan Haitham bin Tarik van Oman ontvangen voor een tweedaags staatsbezoek"
datetime: "2025-04-18T13:43:59.677Z"
tags:
  - "binnenland"
authors:
  - "NOS Nieuws"
  - "NH"
---

Koning Willem-Alexander en koningin Máxima hebben in Amsterdam sultan Haitham bin Tarik van Oman ontvangen voor een tweedaags staatsbezoek. Er wordt stilgestaan bij 400 jaar maritieme banden tussen Oman en Nederland.

Samen met koningin Máxima heette de koning de sultan vanochtend officieel welkom op de Dam. Zo klonken er vanochtend om 10.33 uur saluutschoten vanaf het Marineterrein. Defensie vuurde de saluutschoten af. "Het gaat om zogenoemde losse flodders: er wordt geen munitie gebruikt, alleen kruit", liet de gemeente weten.

Vanwege het staatsbezoek is de Dam tijdelijk afgezet, meldt AT5. De Dam blijft tot 13.30 uur afgesloten. Geparkeerde fietsen en bromfietsen zijn weggehaald. Een deel van de Dam dat voor het Paleis ligt, is ook dicht voor voetgangers. Verder worden tramlijnen 4 en 14 tot ongeveer 13.30 uur omgeleid of ingekort.

## Staatsbanket

Vanavond biedt het koninklijk paar een staatsbanket aan in het Paleis. Koning Willem-Alexander en sultan Haitham bin Tarik houden dan een toespraak. Daarbij is ook prinses Amalia aanwezig. Morgen gaat de sultan naar Den Haag en Voorschoten, waar onder meer een gesprek met premier Dick Schoof op de agenda staat.

Er wordt de komende dagen niet alleen stilgestaan bij de maritieme banden. Het staatsbezoek staat ook in het teken van de economische samenwerking, met de nadruk op hernieuwbare energie. Zo wordt gesproken over de productie en export van groene waterstof, watermanagement en duurzame logistiek en mobiliteit.
