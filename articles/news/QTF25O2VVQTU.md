---
title: "Vrijwillig vignet voor Veluwepaden levert 825 euro op: 'Verrassend'"
description: "Sinds 1 januari van dit jaar kunnen ruiters en mountainbikers betalen voor het gebruik van de paden op de Veluwe"
datetime: "2025-04-18T13:34:27.473Z"
tags:
  - "binnenland"
  - "regionaal"
authors:
  - "NOS Nieuws"
  - "Omroep Gelderland"
cover: "img_DPDDP4YXOXD2"
---

Sinds 1 januari van dit jaar kunnen ruiters en mountainbikers - geheel vrijwillig - betalen voor het gebruik van de paden op de Veluwe. In het eerste kwartaal zijn 43 vrijwillige vignetten verkocht, waarvan 39 door mountainbikers en vier door ruiters. "Best verrassend", vindt Janna Brouwer van de VeluweAlliantie.

Het vignet kost dit jaar 15 euro voor mountainbikers en 60 euro voor ruiters en menners. Er wordt niet op gehandhaafd: ook mensen zonder vignet mogen gebruikmaken van de paden in het natuurgebied. Het gaat om een proef van twee jaar, waarbij gekeken wordt wat de opbrengst is en hoeveel onderhoud daarmee gepleegd kan worden.

Er zijn namelijk te weinig inkomsten om de onderhoudskosten van alle mountainbike-, ruiter- en menpaden te dekken, terwijl er steeds meer recreanten zijn, aldus de VeluweAlliantie. Dat is een bestuurlijke samenwerking tussen grondeigenaren, recreatieondernemers, terreinbeheerders, grote attracties, provincie en gemeenten op de Veluwe.

## 'Alle beetjes helpen'

Brouwer vindt het niet gek dat er pas vier vignetten aan ruiters zijn verkocht, zegt ze tegen Omroep Gelderland. "Het paardenseizoen moest nog op stoom komen." De alliantie is blij met de 39 mountainbikers die de portemonnee trokken, ook al kan er met nog geen 600 euro niet veel onderhoud worden gepleegd. "Maar alle kleine beetjes helpen. De grondeigenaren krijgen ook onderhoudsgelden. Dit is een soort compensatie, een bijdrage aan het geheel."

Volgens Brouwer reageren mountainbikers wisselend op het vignet. "Zij hebben zorg of er voldoende aantrekkelijke routes blijven: kunnen we straks overal nog fietsen? Of moeten er straks paden dicht en is er minder aanbod? Dat geluid hoor ik minder bij de ruiters en menners. Zij zijn al meer gewend aan het feit dat ze niet overal waar ze zouden willen rijden, kunnen rijden."

De invoering van het vignet is volgens Brouwer juist belangrijk om te zorgen dat fietsen en paardrijden op de Veluwe mogelijk blijft. "Het gevaar is dat er onveilige situaties ontstaan en dat grondeigenaren zeggen: 'zoveel kunnen we onderhouden en de rest moet dicht'."

## Verplicht vignet

In de gebieden rondom de Veluwe zoals Veluwezoom gelden voor mountainbiken al verplichte vignetten. Van het landelijke vignet van Natuurmonumenten worden er jaarlijks 30.000 verkocht, schrijft Omroep Gelderland.

Als het vrijwillige vignet onvoldoende opbrengt, behoort een verplicht vignet in de toekomst tot de mogelijkheden. Toch hoeft niet al het onderhoud betaald te worden uit de verkoop van vrijwillige vignetten. Brouwer: "Er is geen doelstelling. We kijken gewoon of dit werkt."
