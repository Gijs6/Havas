---
title: "Veroordeelde nepverpleegkundige werkte onder valse naam bij Rijkswaterstaat"
description: "Een man uit Rosmalen heeft vorig jaar maandenlang onder een valse naam bij Rijkswaterstaat gewerkt"
datetime_edited: "2025-04-18T15:53:04.630Z"
datetime: "2025-04-18T15:51:21.426836+00:00"
tags:
  - "binnenland"
authors:
  - "NOS Nieuws"
  - "Omroep Brabant"
---

Een man uit Rosmalen heeft vorig jaar maandenlang onder een valse naam bij Rijkswaterstaat gewerkt. Dat blijkt uit onderzoek van Omroep Brabant. De 29-jarige Leroy S. zat het jaar daarvoor nog in de gevangenis omdat hij in het begin van de eerste coronagolf zonder diploma als verpleegkundige in een ziekenhuis werkte.

Hij bood zijn diensten in maart 2020 aan bij het Jeroen Bosch Ziekenhuis in Den Bosch. Hij verzorgde patiÃ«nten en diende hun medicijnen toe. Na twee weken werd hij ontslagen, omdat collega's zagen dat S. niet vakbekwaam was. Hij bleek alleen een EHBO-diploma te hebben.

In april 2023 werd S. hiervoor veroordeeld tot negen maanden gevangenisstraf. Daarnaast kreeg hij een beroepsverbod voor de zorg. De man had zijn straf al in voorarrest uitgezeten.

## Tunneloperator

Nu blijkt dat S. ruim een jaar na deze veroordeling aan het werk is gegaan bij Rijkswaterstaat. Uit documenten in handen van de regionale omroep blijkt dat hij gedurende vijf maanden werkte als tunneloperator op een locatie van Rijkswaterstaat in Wolfheze, ten westen van Arnhem.

Een tunneloperator zorgt voor een veilige doorstroming van het verkeer. Vooral bij ongelukken of andere incidenten op de weg is dat belangrijk. In een vacature van Rijkswaterstaat is te lezen: "Je bent de bewaker van de veiligheid in en rondom tunnels. Bij ongelukken ben jij degene die direct de situatie beoordeelt en actie onderneemt."

S. stelde zich aan collega's voor als Quincy. In januari van dit jaar werd hij niet meer op het werk gezien. Een teamleider vertelde in een bericht aan collega's dat de samenwerking met Quincy gestopt was vanwege "persoonlijke omstandigheden".

Hij schreef dat er "veel gebeurd is rond Quincy", en dat hij niet alle vragen kon beantwoorden, maar dat het collega's vrij stond om zelf online te zoeken in het verleden van de 29-jarige man.

## Ambtseed

Om aan de slag te gaan bij Rijkswaterstaat, is een Verklaring Omtrent Gedrag (VOG) vereist. Het is onduidelijk hoe dat in het geval van S. is gegaan. S. heeft bij de start van zijn contract ook een ambtseed afgelegd, waarin men onder meer verklaart de baan op een eerlijke manier te vervullen. Het overtreden van die eed kan strafrechtelijke gevolgen hebben.

Rijkswaterstaat heeft niet gereageerd op vragen. Vanwege privacy doet de overheidsdienst geen uitspraken over (oud-)medewerkers.

Ook S. is niet bereikbaar voor commentaar.
