---
title: "Minister Heinen: inkomensgevolgen voor mensen nog niet in kaart"
description: "Minister van Financiën Heinen (VVD) geeft toe dat de gevolgen voor huishoudens van de vandaag gepresenteerde voorjaarsnota nog niet in kaart zijn gebracht"
datetime_edited: "2025-04-18T19:12:34.337Z"
datetime: "2025-04-18T19:11:36.795323+00:00"
tags:
  - "politiek"
  - "economie"
authors:
  - "NOS Nieuws"
---

Minister van Financiën Heinen (VVD) geeft toe dat de gevolgen voor huishoudens van de vandaag gepresenteerde voorjaarsnota nog niet in kaart zijn gebracht. "Ik laat het nog allemaal doorrekenen door het CPB (Centraal Planbureau, red.), daar moeten we nog even twee weken op wachten."

De maatregelen uit de voorjaarsnota kunnen voor verschillende huishoudens verschillende gevolgen hebben: tegenover 'plussen' staan ook 'minnen'.

Heinen: "We hebben nu geen discussie gevoerd over de koopkracht, dat doen we in augustus. Er is vooral gezocht naar een akkoord."

De inkomstenbelasting blijft hoger dan gepland en mensen gaan eerder vermogensbelasting betalen over hun spaargeld. Daar staat bijvoorbeeld tegenover dat de energierekening goedkoper wordt en de btw-verhoging op sport, cultuur en boeken niet doorgaat.

Hoe dat voor mensen uitpakt, en of zij uiteindelijk meer of minder overhouden is nog niet duidelijk. Al is het doel van de vier partijen wel geweest dat de meeste inkomensgroepen profiteren.

## Financiële bijstelling

Na weken onderhandelen bereikten PVV, VVD, NSC en BBB een akkoord over de voorjaarsnota. Dat is een financiële bijstelling van de Rijksbegroting die op Prinsjesdag werd gepresenteerd. De partijen moesten hier opnieuw over praten omdat bepaalde uitgaven mee- of tegenvallen.

Zo ging er extra geld naar de oorlog in Oekraïne en moest het kabinet iets met de hoge energierekening en de duurdere boodschappen.

De keuzes in de voorjaarsnota zijn "uit politiek overleg gekomen", licht Heinen toe. "Later in het jaar zullen we de inkomensdiscussie voeren." Ook de keuze om nu niet de Lelylijn maar wel de Nedersaksenlijn aan te leggen (twee geplande spoorlijnen in Noord-Nederland), noemt Heinen een politieke keuze.

"Er moeten keuzes gemaakt worden", zegt Heinen. "In de politiek willen we altijd alles tegelijk, maar dat kan niet. Ik snap elke wens, maar we moeten er een nette financiële dekking voor hebben."

## Europese begrotingsregels

Voor Heinen is belangrijk dat de overheidsfinanciën niet uit de hand lopen en blijven voldoen aan de Europese begrotingsregels. "We zeggen niet 'laat de schuld maar oplopen', want dat betekent op termijn belastingverhogingen."

Heinen voorziet wel dat de investering in defensie nog omhoog moet, daar heeft het kabinet nog iets achter de hand. Nederland organiseert in juni de grote NAVO-top. Daar zal het kabinet nog een extra investering bekend willen maken.

Over de kritiek dat het kabinet de stikstofcrisis en de aanpak van het klimaatprobleem vooruitschuift zegt Heinen dat dat zeker niet wordt vergeten. "Er is veel negativiteit. Ik snap het ongeduld maar ik ben nu blij dat dit ook weer is gelukt."
