---
title: "Drukte verwacht op wegen en luchthavens door Pasen en meivakantie"
description: "Het paasweekend en de meivakantie die voor veel mensen begint, leidt naar verwachting tot grote drukte op de wegen en bij luchthaven Schiphol"
datetime: "2025-04-18T13:23:09.395Z"
tags:
  - "binnenland"
authors:
  - "NOS Nieuws"
---

Het paasweekend en de meivakantie die voor veel mensen begint, leidt naar verwachting tot grote drukte op de wegen en bij luchthaven Schiphol. Vakantieparken zijn zo goed als volgeboekt en de veerdiensten naar de Waddeneilanden houden rekening met drukte bij de steigers.

Volgens de ANWB is er grote kans op files door recreatieverkeer, vooral vandaag. "Veel mensen gaan op vakantie of een dagje weg." Er worden onder meer files verwacht richting de Keukenhof in Lisse en rond Schijndel, waar het uitverkochte festival Paaspop wordt gehouden.

De meeste vertraging wordt verwacht in Noord-Brabant, rond de Veluwe en op wegen vanuit Utrecht naar het zuiden.

## Grenscontroles

Gisteren was het ook al druk op de Nederlandse wegen, onder meer omdat veel mensen vandaag op Goede Vrijdag vrij zijn. Op het hoogtepunt stond er in totaal 1148 kilometer file. De avondspits zal vandaag naar verwachting rustiger verlopen, er worden al eerder op de dag files verwacht.

Op wegen van en naar Duitsland is het sinds vanochtend al druk, onder meer vanwege de grenscontroles en toeristen uit Duitsland. De ANWB Verkeersdienst zegt dat de files vanuit Duitsland in de loop van de dag steeds meer verplaatsen richting Zeeland en de kust. Maandag wordt het naar verwachting opnieuw druk, als het paasweekend voorbij is en mensen naar huis gaan.

Ook op de Waddeneilanden worden veel Duitse en Nederlandse toeristen verwacht. Daarom zetten de veerdiensten naar de eilanden extra boten in. "Het is een van de drukste dagen het jaar", zegt een medewerker van de veerdienst naar Ameland en Schiermonnikoog.

"Het paasweekend is altijd drukker en nu is ook nog mooi weer", zegt Dirk Spoor van Rederij Doeksen, die overtochten naar Terschelling en Vlieland verzorgt. "Het is de start van het hoogseizoen, met gisteren en vandaag in totaal bijna 10.000 reizigers naar Terschelling en Vlieland."

## Schiphol verwacht 3,5 miljoen reizigers

Schiphol verwacht vandaag bijna 86.000 mensen die op reis gaan. Volgens de luchthaven wordt het daarmee een van de drukste dagen van het jaar. De luchthaven adviseert mensen onder meer om met het openbaar vervoer naar het vliegveld te komen en online in te checken.

In totaal worden deze meivakantie zo'n 3,5 miljoen vertrekkende en aankomende reizigers verwacht. Dat is zo'n zes procent meer dan vorig jaar, toen zo'n 3,3 miljoen passagiers via Schiphol reisden. Vooral Spanje, het Verenigd Koninkrijk en ItaliÃ« zijn dit jaar populaire bestemmingen.

## Vakantiehuisjes vol

Steeds meer Nederlands gaan in de meivakantie op reis, zo bleek eerder uit onderzoek van de ANWB. Dat komt onder meer door de drukte en hogere temperaturen en prijzen in de zomervakantie. Bijna zestig procent van de ondervraagden zei in april of mei op vakantie te gaan, vooral in eigen land.

Vakantieparken in Nederland zitten dan ook zo goed als vol. "Het paasweekend en de meivakantie zijn altijd druk. Er zijn nog wel wat plekken beschikbaar, maar veel zit al vol", zegt een woordvoerder van Landal. Ook concurrent Center Parcs heeft in Nederland nog maar enkele accommodaties beschikbaar.

De meivakantie begint officieel pas volgende week en duurt tot en met 4 mei. Scholen kunnen er echter voor kiezen om daar nog een week vast te plakken, wat op veel plekken ook gebeurt. Daarom hebben veel kinderen nu al vakantie.
