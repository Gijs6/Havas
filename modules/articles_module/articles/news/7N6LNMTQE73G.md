---
title: "Voorjaarsnota openbaar: kabinet kort op WW, belastingverlaging minder dan gepland"
description: "Na weken vergaderen en een nachtelijke lijdensweg voor de onderhandelaars heeft het kabinet de voorjaarsnota openbaar gemaakt"
datetime: "2025-04-18T13:24:02.385Z"
tags:
  - "economie"
  - "politiek"
authors:
  - "NOS Nieuws"
---

Na weken vergaderen en een nachtelijke lijdensweg voor de onderhandelaars heeft het kabinet de voorjaarsnota openbaar gemaakt. Het is het onderhandelingsakkoord van PVV, VVD, NSC en BBB over de bijgestelde Rijksfinanciën voor de komende periode. Daarin zit niet alleen goed nieuws.

De belangrijkste thema's zijn volgens het kabinet "stabiliteit en veiligheid en gerichte investeringen". Ook loopt het begrotingstekort niet te veel op, tot 3 procent. Maar aan de maatregelen zit ook een prijskaartje. "Om de tekorten niet te laten oplopen moeten er keuzes worden gemaakt", zegt minister Heinen van Financiën (VVD).

Zo wordt er bezuinigd op het kindgebonden budget, wordt de duur van de werkloosheidsuitkering WW met een half jaar verkort en worden zelfhulpmedicijnen zoals paracetamol op recept niet meer vergoed.

Ook wordt er geschoven met geld dat voor de toekomst was gereserveerd maar mogelijk niet wordt uitgegeven, dat worden "kasschuiven" genoemd. Met deze boekhoudkundige ingreep heeft het kabinet miljarden euro's vrijgespeeld waar de wensen van de coalitiepartijen mee worden betaald.

> Waar worden de extra uitgaven op de begroting van betaald?
>
> - kasschuiven op verschillende ministeries, dat gaat om 7,1 miljard euro in 2026
> - het minder verlagen van de inkomstenbelasting dan aanvankelijk gepland levert 1,3 miljard euro aan belastinginkomsten op; werkenden gaan dus meer belasting betalen dan gepland
> - het uitstellen van de (bijna) gratis kinderopvang: nu van 2027 naar 2029, dat had anders 2,9 miljard euro gekost
> - het minder compenseren van ministeries voor stijgende kosten door de inflatie, die moeten het dus zuiniger aan doen
> - het gereserveerde geld voor de Lelylijn anders besteden, dat gaat om 1,9 miljard euro
> - bezuinigingen op jeugdzorg (verhogen eigen bijdragen), kwetsbare leerlingen en WW, dat gaat om honderden miljoenen euro's
> - meer vermogensbelasting (ook wel spaartax genoemd), dit moet 2,5 miljard euro per jaar opleveren

De fractievoorzitters Wilders, Yesilgöz, Van Vroonhoven en Van der Plas vertelden deze week al wat zij zelf voor hun achterban hebben binnengehaald. Vervolgens ging de ministerraad er gisteren mee akkoord en hebben de ambtenaren van het ministerie van Financiën alles nog een laatste keer doorgerekend.

Minister Heinen van Financiën (VVD) is tevreden, zegt hij in een persbericht: "We schuiven geen rekeningen door. Daarmee voorkomen we dat in de toekomst de belastingen stijgen." Een begrotingstekort betekent dat de overheid meer geld uitgeeft dan er binnenkomt. Volgens de regels van de EU mag dat maximaal 3 procent zijn.

Er lekten al veel onderdelen uit, zoals de steun aan Oekraïne, meer geld voor defensie en een verlaging van de energiebelasting. Ook gaat er elk jaar 200 miljoen euro naar het verbeteren van de WIA, de regeling voor arbeidsongeschikten.

## Voor de rechter slepen

Gemeenten krijgen 3 miljard euro extra zodat zij hun wettelijke taken, inclusief de jeugdzorg, kunnen uitvoeren zonder dat de parkeertarieven en hondenbelastingen extreem omhoog moeten. De gemeenten hadden gedreigd het kabinet voor de rechter te slepen als ze dat geld niet zouden krijgen.

Dat lijkt nu van de baan, zei minister Uitermark van Binnenlandse Zaken (NSC). Wel moeten de gemeenten de komende jaren gaan meewerken aan het "hervormen" van de jeugdzorg en Wet maatschappelijke ondersteuning zodat deze regelingen minder geld gaan kosten.

*Verder is de coalitie van PVV, VVD, NSC en BBB het eens geworden over meer geld in de portemonnee van huishoudens:*

> **Lastenverlichting voor burgers**
>
> - Energiebelasting omlaag
> - Bevriezen stijging sociale huren 2025 en 2026
> - Huurtoeslag omhoog
> - Schrappen bezuinigingen kinderopvang
> - Jeugdminimumloon omhoog
> - Geen accijnsverhoging alcohol
> - Btw-verhoging cultuur, sport en media definitief geschrapt

Volgens minister Beljaarts (PVV) komt de rekening hiermee nauwelijks bij het bedrijfsleven te liggen. "Terwijl dat in het verleden regelmatig wel zo was. We hebben ondernemers maximaal ontzien."

Beljaarts is blij met een nieuwe fiscale regeling voor start-ups en scale-ups, dat zijn nieuwe bedrijven die soms moeite hebben goed personeel te lokken met arbeidsvoorwaarden. Werknemers van deze bedrijven kunnen door de regeling met belastingvoordeel aandelenopties bezitten.

> **Politiek verslaggever Jorn Jonker:**
>
> "Uit deze nota blijkt, zoals de afgelopen dagen al wel naar buiten sijpelde, dat veel grote keuzes zijn uitgesteld en er vooral met geld is geschoven. Maar van wat er wel is geregeld aan 'goed nieuws', zoals een korting op de energiebelasting, zien we nu precies hoe het is betaald.
>
> Het valt op dat het geld bijvoorbeeld komt door minder mensen met kinderen een 'kindgebonden budget' te geven. Ook gaat de inkomstenbelasting via een omweg omhoog en de riantere regeling voor kinderopvangtoeslag wordt uitgesteld.
>
> Er zijn nog geen koopkrachtplaatjes en er is enige compensatie geregeld, maar het is de vraag of de rekening relatief meer bij middengroepen wordt gelegd, werkenden met kinderen."

De onderhandelingen over de aanpassing van de begroting voor dit jaar verliepen moeizaam omdat de vier partijen zeer uiteenlopende standpunten hebben en de vier partijen elkaar wantrouwen.

Grote vraagstukken zoals de stikstofcrisis en de aanpak van klimaatverandering worden doorgeschoven naar de begroting voor volgend jaar, de Miljoenennota op Prinsjesdag. De partijen verwachten hier opnieuw lastige onderhandelingen over.
