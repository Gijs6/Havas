---
title: Kamer van Koophandel ziet sterkste stijging stoppers in tien jaar
description: Bij bijna driekwart van de bedrijven gaat het om zzp'ers
datetime: 2025-04-16T10:29:03Z
tags: 
- economie
authors:
  - "petra"
---

In het eerste kwartaal van dit jaar stopten bijna 61.000 ondernemers met hun bedrijf, blijkt uit cijfers van de Kamer van Koophandel (KVK). Dat is een toename van 37 procent ten opzichte van hetzelfde kwartaal van 2024 en volgens de KVK de sterkste stijging van het aantal stoppers in tien jaar tijd.

Bij bijna driekwart van de bedrijven gaat het om zzp'ers. Al maanden is daar een flinke afname te zien.

De KVK noemt het uitzonderlijk dat de toename van het aantal stoppers in alle sectoren te zien is. Koplopers zijn de land- en tuinbouw (90 procent meer stoppers), gezondheidszorg (72 procent) en bouw (50 procent).
Schijnzelfstandigheid

Sinds het begin van dit jaar controleert de Belastingdienst op schijnzelfstandigheid. Het idee is dat veel zzp'ers in dienst gaan, omdat ze eigenlijk hetzelfde werk doen als werknemers met een contract en dus helemaal geen zelfstandige zijn.

Dat er nu zo veel ondernemers stoppen, kan niet losgezien worden van die handhaving, zegt Josette Dijkhuizen, ondernemer en hoogleraar Tilburg University.

"We zien dat er veel onrust is hierover. In de verschillende sectoren weet men nog niet zo goed waar het naartoe gaat. Ook eind 2024 zag je al meer stoppers."

## Minder starters

Tegelijk nam het aantal startende ondernemingen flink af. Het waren er ruim 60.000. Dat is de sterkste afname in tien jaar tijd (17 procent). Het aantal starters neemt al ruim anderhalf jaar af.

In dezelfde sectoren waar veel ondernemers stoppen, beginnen er ook maar weinig mensen met een onderneming. Volgens Dijkhuizen heeft ook dat te maken met de onzekerheid te maken die de handhaving schijnzelfstandigheid met zich mee brengt.

Opvallend is dat nieuwe ondernemers er steeds vaker voor kiezen om een besloten vennootschap op te richten. De KVK denkt dat dit te maken kan hebben met de aanstaande verplichte arbeidsongeschiktheidsverzekering voor zzp'ers.
