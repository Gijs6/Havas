---
title: "Doden in Italië door zinkgat in brug, veroorzaakt door noodweer"
description: "In het noorden van Italië zijn twee doden gevallen toen een auto in een zinkgat terechtkwam. Dat gat in de weg was ontstaan in een brug over een rivier"
datetime_edited: "2025-04-19T11:54:17.642Z"
datetime: "2025-04-18T19:12:38.872195+00:00"
tags:
  - "buitenland"
authors:
  - "NOS Nieuws"
cover: "fallback"
---

In het noorden van Italië zijn twee doden gevallen toen een auto in een zinkgat terechtkwam. Dat gat in de weg was ontstaan in een brug over een rivier. Het gebied heeft te kampen met zware regenval.

In de auto zaten een vader (65) en een zoon (33). Op een brug ten noorden van Vicenza zakte de auto in het gat en daarna in de rivier. De slachtoffers werden in de loop van de ochtend afzonderlijk van elkaar in de rivier gevonden, kilometers verderop van de brug.

Volgens de krant Corriere del Veneto waren de twee juist onderweg om als vrijwilligers te helpen bij mensen van wie de kelders waren overstroomd door de vele regen.
Veel overlast

In Vicenza worden inwoners gewaarschuwd om fietspaden en oevers voorlopig te mijden vanwege gevaar het gevaar voor aardverschuivingen.

In de Aostavallei, bij de grens met Zwitserland en Frankrijk, zitten 6400 huishoudens zonder stroom. In de regio Turijn worden aardverschuivingen en overstromingen gemeld.

Volgens het Italiaanse persbureau Ansa worden er vandaag en morgen geen onweersbuien of tropische regenbuien meer verwacht. Maar op Eerste en Tweede Paasdag kan het wel weer flink gaan regenen, met verwachte hoeveelheden van 30-50 millimeter. In het noorden blijft er kans bestaan op aardverschuivingen en overstromingen.
