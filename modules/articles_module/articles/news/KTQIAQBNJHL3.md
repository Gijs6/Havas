---
title: "NSC-leider Omtzigt verlaat politiek: 'Herstel burn-out lukt niet'"
description: "NSC-leider Pieter Omtzigt verlaat de landelijke politiek"
datetime_edited: "2025-04-18T19:03:37.087Z"
datetime: "2025-04-18T19:02:23.201589+00:00"
tags:
  - "politiek"
authors:
  - "NOS Nieuws"
---

NSC-leider Pieter Omtzigt verlaat de landelijke politiek. Dat heeft hij bekendgemaakt in een filmpje op X.

Echt herstel van zijn burn-out lukt niet in de hectiek van de huidige Haagse politiek, zegt hij. Hij kiest ervoor om "voor het eerst" zijn gezin en zijn gezondheid voorop te zetten. Omtzigt vertrekt per direct. Hij krijgt ook geen rol meer achter de schermen.

Omtzigt draagt het voorzitterschap van de NSC-fractie over aan Nicolien van Vroonhoven en doet dat naar eigen zeggen "vol vertrouwen". Van Vroonhoven deelde het fractieleiderschap al enige tijd met Omtzigt, vanwege zijn terugkerende burn-outklachten.

Volgens bronnen bij de regeringspartijen heeft het vertrek van Omtzigt geen gevolgen voor het voortbestaan van de coalitie. De leiders van PVV, VVD en BBB (Wilders, Yesilgöz en Van der Plas) wensen hem op X het beste toe voor de toekomst.

Ook premier Schoof gunt Omtzigt namens het kabinet "de welverdiende rust" die hij nodig heeft. "Den Haag verliest een bevlogen en gepassioneerd Kamerlid, een echte volksvertegenwoordiger", schrijft hij op X. Schoof spreekt van "een moedig maar spijtig besluit".

## Meermaals teruggetrokken

Omtzigt trok zich eerder meermaals tijdelijk terug uit de Haagse politiek vanwege burn-outklachten. Dat gebeurde voor het eerst in 2021, toen hij nog voor het CDA in de Tweede Kamer zat. Toen hij na vier maanden terugkeerde, stapte hij uit het CDA en ging hij als eenmansfractie verder.

Voor de Kamerverkiezingen van november 2023 richtte hij zijn eigen partij op, NSC. Die haalde in één klap 20 zetels. Na een lange en moeizame formatie trad de partij toe tot het kabinet-Schoof.

In september vorig jaar deed hij opnieuw een stap terug om in november weer "stap voor stap" terug te keren. Een maand later liep hij tijdens een interview met Rick Nieman bij WNL op Zondag geëmotioneerd kort weg. Dat gebeurde toen Nieman hem vroeg naar het uit de school klappen door zijn mede-politici over zijn emotionele gedrag tijdens de formatieonderhandelingen. Hij maakte het interview na een kort moment toch af.

## 21 jaar

Vandaag verlaat Omtzigt na 21 jaar de landelijke politiek definitief. "Hoewel ik nog boordevol ideeën zit en het werk voor bijvoorbeeld de slachtoffers van het toeslagenschandaal en vooral voor de uit huis geplaatste kinderen nog niet af is, zeg ik met veel spijt dat het mij niet lukt om mijn mandaat af te maken", zegt hij.

Volgens de politicus is het gedachtegoed van NSC over meer bestaanszekerheid en goed bestuur "in uitstekende handen".

Omtzigt neemt waarschijnlijk volgende maand afscheid uit de Kamer en bij NSC.
