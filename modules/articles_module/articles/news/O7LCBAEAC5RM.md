---
title: "Kleinzoon krijgt huurwoning van zijn oma toegewezen: 'Het is net logeren'"
description: "Dennis Botbijl uit Burgh-Haamstede stond op de wachtlijst voor een huurwoning en kreeg bij toeval de woning van zijn grootmoeder toegewezen"
datetime: "2025-04-18T13:46:10.152Z"
tags:
  - "binnenland"
authors:
  - "NOS Nieuws"
  - "Omroep Zeeland"
---

Als klein jongetje logeerde hij er, maar nu heeft hij zelf de sleutel. Dennis Botbijl (29) uit Burgh-Haamstede stond op de wachtlijst voor een huurwoning en kreeg bij toeval de woning van zijn grootmoeder toegewezen.

"Ik kon het niet geloven toen ze belden dat ik het huis had", vertelt Botbijl aan Omroep Zeeland. Hij stond anderhalf jaar op de wachtlijst en had gereageerd op meerdere huurhuizen in de Zeeuwse plaats.

Bij uitgerekend deze woning was het raak. "Dit huis ken ik al bijna dertig jaar. Ik ben hier grotendeels opgegroeid, omdat ik vaak bij mijn oma was", zegt hij. "Het is nu net alsof ik aan het logeren ben, alleen mijn oma woont hier niet meer. Die woont een paar honderd meter verderop."

Hij is dolgelukkig met zijn oude vertrouwde, maar nieuwe woning. "Ik ben hier opgegroeid, ben hier naar school gegaan, de meeste van mijn vrienden wonen hier. Waarom zou ik dan in een flatje in Rotterdam gaan wonen als ik ook hier kan zitten?"

## Oma woont vlakbij

De 90-jarige Lenie Botbijl woont nu iets verderop in de straat. Zij verhuisde omdat de woningcorporatie haar een nieuwe, levensloopbestendige woning aanbood.

"Het is toch wat ruimer", glundert ze. "De douche is groter en de wasmachine is beneden. Het enige waar ik aan moest wennen was de keuken in de woonkamer. Maar daar heb ik nu geen erg meer in."

Ze wilde eigenlijk nooit weg uit haar hoekhuis, waar ze 57 jaar heeft gewoond. Ze kwam er met haar man en haar zoontje van één jaar oud toen het net af was. "Ik heb er ook dertig jaar alleen gewoond, want mijn man is jong overleden." Het huis zit volgens Botbijl vol herinneringen: zo trouwde de vader van kleinzoon Dennis bijvoorbeeld vanuit huis.

Ze is blij dat haar kleinzoon nu op haar oude adres woont. "Ik vind het fijn. En als ik daar nu kom, is het toch niet meer mijn huis." Ook vindt ze het fijn dat haar kleinzoon in de buurt woont.

"Je kan sneller even iets voor elkaar doen. Ik kan dan wel niet zo veel meer, maar ik kan nog wel eens een pakketje aanpakken." En Dennis doet ook af en toe iets voor zijn oma, zegt hij. "Af en toe een boodschapje, dan maak ik een lijstje."
