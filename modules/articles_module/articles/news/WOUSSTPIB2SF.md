---
title: "Namen ambtenaren zichtbaar door datalek overheid, alle ministeries getroffen"
description: "Bij alle ministeries is een datalek op overheidswebsites ontstaan 
waarbij persoonsgegevens, zoals namen van ambtenaren, of gebruikersnamen en enkele telefoonnummers zijn weggelekt"
datetime_edited: "2025-04-18T16:45:28.583Z"
datetime: "2025-04-18T16:44:14.214448+00:00"
tags:
  - "technologie"
  - "binnenland"
  - "politiek"
authors:
  - "NOS Nieuws"
cover: "img_S4AWWC3MHZKG"
---

Bij alle ministeries is een datalek op overheidswebsites ontstaan waarbij persoonsgegevens, zoals namen van ambtenaren, of gebruikersnamen en enkele telefoonnummers zijn weggelekt. Het ministerie van Binnenlandse Zaken zegt de gevolgen niet te kunnen overzien omdat nieuws over het lek snel naar buiten kwam via de media.

Dat meldt staatssecretaris van Binnenlandse Zaken en Koninkrijksrelaties en Digitalisering Zsolt Szabó in een Kamerbrief.

Het ging mis bij het uploaden van documenten naar websites van de overheid. Documenten moeten dan worden gestript van persoonsgevoelige informatie. "Op dit moment wordt nader onderzoek gedaan naar de exacte omvang van het probleem door alle documenten te scannen die via open.overheid.nl, Rijksoverheid.nl en Overheid.nl zijn gepubliceerd", staat in de brief.

Uit eerste analyses blijkt dat bij ongeveer 23 procent van de gepubliceerde documenten het schrappen van persoonsgevoelige informatie is nagelaten, zegt Szabó. Hij zegt dat de komende weken nog verder onderzoek wordt gedaan.

Hij merkt daarbij op dat het probleem verder gaat dan de publicatieplatformen van de Rijksoverheid. "Alle ministeries hebben een voorlopige melding gedaan van dit datalek bij de Autoriteit Persoonsgegevens", zegt de staatssecretaris.

Het nieuws over het datalek kwam vorige week al naar buiten. Szabó zegt dat hij daarna op de hoogte is gebracht.

De staatssecretaris betreurt dat nieuws over het lek op straat lag. Hierdoor konden de getroffen medewerkers en de Kamer er niet eerst zelf over worden geïnformeerd. Het ministerie wilde eerst duidelijk hebben wat de omvang van het probleem was en beter begrijpen welke maatregelen nodig zijn om het probleem op te lossen.

## Gevolgen niet te overzien

Ook wilde het zo snel mogelijk en zoveel mogelijk persoonsgegevens die gepubliceerd zijn afschermen. Daarnaast was de aanpak erop gericht om te voorkomen dat er gezocht zou worden naar bepaalde namen van medewerkers.

De staatssecretaris meldt dat er maatregelen zijn genomen die publicatie van ongewenste metadata bij nieuwe publicaties moeten voorkomen. Voor de documenten die al gepubliceerd zijn wordt gewerkt aan "een plan van aanpak". " Mogelijk moeten er hierdoor tijdelijk documenten van open.overheid.nl worden gehaald.

De getroffen maatregelen zijn doorgaans voldoende om de gevolgen van een datalek te beperken, klinkt het. Omdat het om een "actief lek" gaat dat al bekend werd door berichtgeving in de media, zegt de staatssecretaris dat de gevolgen nu niet goed te zijn overzien. "Ik wil daarom nogmaals benadrukken dat ik het zeer betreur dat deze informatie voortijdig naar buiten is gekomen" zegt Szabó.
